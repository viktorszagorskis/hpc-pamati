# 3. Modulis

Šajā nedēļā būs trīs daļas un nedēļas beigu tests:

3. Ievads paralēlajā skaitļošanā
   
3.1 Piemērs

3.2 Paralēlo algoritmu tipi

3.3 Paralēlās skaitļošanas veidi

3.3 Pašpārbaudes tests

Paralēlās skaitļošanas mērogi

3.5.Paralēlā mērogošana

3.6 Paralēlās mērogošanas ierobežojumi

3.7 Amdāla likums

3.8 Pašpārbaudes tests

Paralelizācija ar CPU un GPU

3.9. Instrukciju līmeņa paralelizācija

3.10 GPU jeb grafiskais procesors

3.11 Pašpārbaudes tests

3. Nedēļas beigu tests
   

# 3. Ievads paralēlajā skaitļošanā

**Paralēlās skaitļošanas pamatideja ir sadalīt vienu skaitļošanas uzdevumu vairākos mazākos atsevišķos uzdevumos un risināt tos vienlaicīgi uz vairākiem skaitļotājiem.**

Atsevišķus uzdevumus var risināt vienlaikus uz atsevišķām skaitļošanas ierīcēm. Modernajos skaitļošanas procesoros (CPU) skaitļošanu veic procesora kodols (core) un tādi vienā procesorā var būt vairāki. Tas arī var nodrošināt būtisku viena uzdevuma kopējā aprēķinu laika samazinājumu.

Piemēram, veicot laika prognozes tiek veidots matemātisks modelis. Pēc novērojumu datiem un to izmaiņu tendencēm tiek rēķināts kādas izmaiņas ir gaidāmas nākotnē, bet veicot aprēķinus ar vienu procesora kodolu tas aizņem daudz laika un laika prognozi parītdienai mēs saņemsim tikai pēc nedēļas. Sadalot aprēķinus uz daudziem procesoru kodoliem var ievērojami samazināt kopējo aprēķinu laiku.

Šāda aprēķinu shēma ir parādīta attēlā. Ieejas datus un pašu uzdevumu mēs sadalām N atsevišķos uzdevumos un beigās visus iegūtos rezultātus apkopojam.

<img src="https://raw.githubusercontent.com/viktorszagorskis/hpc-pamati/main/pix/paralel01.png" width="600"/>

Viena no superdatoru aktuālajām problēmām ir lielais elektroenerģijas patēriņš. Palielinot procesora darbības ātrumu palielinās arī elektroenerģijas patēriņš un nepieciešamība pēc dzesēšanas. Paralēlā skaitļošanas priekšrocība ir tāda, ka elektroenerģijas patēriņš sadalās pa daudziem procesora kodoliem un tiek atvieglota arī dzesēšana. Paralēlai skaitļošanai ir arī citas priekšrocības un arī tās apskatīsim šajā modulī.

Uzdevumu sadalīt vairākos vai daudzos atsevišķos uzdevumos var dažādi un risinājumi var būt atšķirīgi. Šeit apskatīsim vienkāršu piemēru kā izrēķināt skaitļu summu izmantojot paralēlo pieeju.

## 3.1 Piemērs

Anna un Jānis grib aprēķināt 20 skaitļu summu, piemēram, cik kopā izdota nauda par dienas laikā veiktajiem pirkumiem. Viens no viņiem varētu uzņemties šo darbu, tāpat kā viens centrālais procesors veic aprēķinus datorā. Bet kā viņi to varētu darīt paralēli? 

Lai saskaitītu pirkumu summu paralēli, Anna un Jānis varētu sadalīt 20 skaitļus divās daļas pa 10 (skatīt attēlu zemāk). Tad katrs no viņiem aprēķina savu 10 skaitļu summu. Pēc tam katra iegūtie rezultāti jāsaskaita un tas būs gala rezultāts.

Piemēram, ja Annai vienai pašai sarēķināt 20 skaitļu summu vajadzētu 20 sekundes, tad sadalot darbu uz pusēm tam vajadzētu tikai 10 sekundes, ja abi to darītu vienādā ātrumā. 

Turklāt, ja 20 ir maksimālais skaits, ko katrs vispār spēj sasummēt, tad abi kopā jau varētu sasummēt pat 40 skaitļus. Šāds ierobežojums (20 katram) datorā varētu būt tāpēc, ka procesoram ir ierobežots pieejamās atmiņas apjoms.  

<img src="https://raw.githubusercontent.com/viktorszagorskis/hpc-pamati/main/pix/paralel02.png" width="600"/>

**Pašpārbaudes tests**  (Pareizās atbildes ar trekno. Ja pirmajā reizē nav pareizi tad var atkal mēģināt atkārtoti neierobežotu skaitu reižu)

**Paralēlā skaitļošana ir galvenā superskaitļošanas ideja. Kuri no šiem apgalvojumiem ir pareizi?**

**a) Paralēlajā skaitļošanās uzdevumu sadala vairākos atsevišķos uzdevumos.**

b) Paralēlo skaitļošanu var lietot tikai tad, ja sadalot uzdevumu katrs no atsevišķiem uzdevumiem jau pats par sevi dod kādu nozīmīgu rezultātu. Tas nozīmē, ka atsevišķos uzdevumos iegūtie rezultāti nav jāapvieno.

**c) Paralēlā skaitļošana dod iespēju veikt lielāka apjoma aprēķinus un veikt tos ātrāk.**

d) Paralēlajā skaitļošanā uzdevumu var sadalīt tikai divos atsevišķos uzdevumos, kā piemērā ar Annu un Jāni. Ja kādu uzdevumu sadalītu trīs atsevišķos uzdevumos, tad tā būtu skaitļošana trīs dimensijās un tas nedotu nekādu ieguvumu.

## 3.2 Paralēlo algoritmu tipi

Reālajos uzdevumos ir gan secīgi izpildāmas darbības, gan tādas, kuras var veikt paralēli, tāpēc praksē lietojamie paralēlie algoritmi ietver gan ar atkarību, gan mijiedarbību. Kā divi pretpoli uzskatāmi vienkārši paralēlie (*trivially parallel*) un savstarpēji cieši saistītie (*tightly coupled*) algoritmi.

Mijiedarbība starp diviem uzdevumiem Annas un Jāņa piemērā par 20 skaitļu saskaitīšanu ir tikai par darba uzdevumu sadalīšanu un beigu rezultātu saskaitīšanu. Katram veicot savu skaitļu saskaitīšanu nekāda mijiedarbība nav vajadzīga, tāpēc šo algoritmu var uzskatīt par vienkārši paralēlo. Ja Annai aprēķinu veikšanas laikā būtu regulāri jāsadarbojas ar Jāni, tad tas jau būtu cieši saistītais algoritms. Kā šādu piemēru varētu pieminēt Sudoku spēles uzdevuma risināšanu divatā vai arī Lego mājas būvniecību vairākiem kopīgi sadarbojoties.

No programmēšanas viedokļa vienkārši paralēlie algoritmi ir vieglāk realizējami un tiem nevajag nodrošināt savienojumu starp procesoriem, kuri veic šo paralēlos uzdevumus. Viens no tādiem piemēriem varētu būt folding@home  projekts, kurā caur internetu apvienoti daudzu brīvprātīgo lietotāju personālie datori veic paralēlos skaitļošanas uzdevumus. 
Varat atcerēties arī GRID skaitļošanu, kurā uz tālu izvietotiem datoru klasteriem caur internetu nosūta datus aprēķiniem. Pēc aprēķinu veikšanas sūtītājs saņem atpakaļ rezultātu no visiem klasteriem un tos tālāk apstrādā. Datu nosūtīšanas un atpakaļ saņemšanas laiks šādā gadījumā ir liels (liela aizture).

Savstarpēji cieši saistītu algoritmu gadījumā programmēšana ir sarežģītāka un ātrdarbīgs savienojums ar mazu aizturi (mazu latentumu) starp centrālajiem procesoriem, kuri novietoti vienā klasterī, ir ļoti svarīgs augstas veiktspējas nodrošināšanai. Laika apstākļu prognozēšanas uzdevums ir viens no šādiem piemēriem. Daudzi citi reālie skaitļošanas uzdevumi ir kaut kur pa vidu starp šīm divām galējībām.

## 3.3 Paralēlās skaitļošanas veidi

Viens no veidiem kā realizē paralēlo skaitļošanu ir, piemēram, skaitļu masīva sadalīšanu starp skaitļošanas mezgliem.

<img src="https://raw.githubusercontent.com/viktorszagorskis/hpc-pamati/main/pix/paralel03.png" width="600"/>

Katrā skaitļošanas elementā (piemēram, CPU kodolā) ir daļa no kopējā datu apjoma un katrs no šiem elementiem veic ar tiem identiskas vai ļoti līdzīgas darbības. Līdzīgi kā piemērā ar Annu un Jāni, katrs no viņiem saskaita viņu rīcībā esošos skaitļus.

Otrs līdzīgs paralelizācijas modelis ir komandas darbs (vadītājs/strādnieki), kur viens no procesoriem dod uzdevumus izpildītājiem un atpakaļ saņem rezultātus. Skaitļošanas uzdevumi var būt līdzīgi, bet var būt arī pilnīgi atšķirīgi. Parasti šādos gadījumos darba uzdevumu ir vairāk nekā izpildītāju un uzdevumi secīgi tiek nosūtīti izpildītājiem.

<img src="https://raw.githubusercontent.com/viktorszagorskis/hpc-pamati/main/pix/paralel04.png" width="600"/>

Viens no tādiem piemēriem varētu būt, kad Anna, Jānis un Pēteris kopā cep picu. Vispirms Anna uzdod Jānim sagriezt sīpolus, bet Pēterim uzdod sagriezt salami desu. Anna pati sāk gatavot picas pamatni. Kad Jānis ir sagriezis sīpolus, viņš nodod tos Annai (viņa uz to laiku pārtrauc savu darbu) un viņa tad uzdod Jānim nākošo darbu – sarīvēt sieru. Līdzīgi ar Pēteri, kad viņš ir pabeidzis sagriezt salami desu, viņam Anna uzdod sagriezt tomātus. Pašās beigās Anna saliek visu kopā un cep picu.

**Video ar picas cepšanas shēmu, bet bez tā varbūt var arī iztikt.**

Var arī kombinēt dažādas pieejas (komandas darbu un paralēlo datu apstrādi). Piemēram, katrs darbinieks varētu veikt vairākus uzdevumus (kā izejvielu sagatavošana picai) un dati (sīpoli, salami, siers u.c.), kas attiecas uz šiem uzdevumiem tiek sadalīti starp izpildītājiem. Tas nozīmē, piemēram, ka gan Jānis, gan Pēteris varētu sagriezt gan salami, gan sīpolus.

## 3.4 Pašpārbaudes tests 

**Divi pilnīgi atšķirīgi paralēlās skaitļošanas algoritmi ir  - vienkārši paralēlais algoritms un savstarpēji cieši saistītais algoritms. Kuri no apgalvojumiem ir pareizi?**

**a) Vienkāršajā paralēlajā algoritmā ir ļoti neliela (vai vispār nav) sadarbība starp atsevišķiem paralēli veicamajiem uzdevumiem.**
b) Visi paralēlās skaitļošanas algoritmi ir vai nu vienkāršais paralēlais vai arī savstarpēji cieši saistītais algoritms, bet tos nevar apvienot.
c) Komandas pieeja ir pazīstams paralelizācijas  variants, kad viens skaitļošanas mezgls dod uzdevumus izpildītājiem un saņem atpakaļ rezultātus. Šis variants ir iespējams tikai tad, ja skaitļošanas uzdevumi ir līdzīgi un uzdevumu skaits vienāds ar izpildītāju skaitu.
**d) Salīdzinājumā ar vienkāršiem paralēlajiem algoritmiem, savstarpēji cieši saistītiem algoritmiem programmēšanu ir grūtāk realizēt.**

# Paralēlās skaitļošanas  mērogi 

Ieviešot paralēlo skaitļošanu izrādījās, kas tas nemaz uzreiz nedot ļoti labu efektivitāti, bet ir jādomā arī par risināmajiem uzdevumiem. Reālajos uzdevumos ir vajadzīgas gan secīgas darbības, gan  tādas, kura var veikt paralēli.

## 3.5 Paralēlā Mērogošana

Kad ieejas datu apjoms nemainās, bet tiek palielināts procesoru skaits, tad to sauc par izteiktu paralēlās skaitļošanas mēroga paplašināšanu. Paralēlās skaitļošanas mērķis ir samazināt laiku, kas nepieciešams uzdevuma atrisināšanai. Paātrinājumu *S* var definēt kā

$$S = \frac{T_s}{T_p},$$

$T_s$  ir uzdevuma izpildes laiks veicot aprēķinus secīgi ar vienu procesoru un $T_p$ ir aprēķiniem vajadzīgais laiks veicot tos ar $p$ procesoriem vienlaicīgi.

Ideālā gadījumā paātrinājumam vajadzētu pieaugt tieši proporcionāli izmantoto procesoru skaitam (sk. attēlu zemāk). Ja Anna 20 skaitļu saskaitīšanai bez Jāņa pieaicinātu vēl arī Laimu un Pēteri, tad teorētiski pietiktu ar 5 sekundēm, lai visus skaitļus saskaitītu, jo katram būtu jāsaskaita tikai 5 skaitļi. Tas tomēr ir idealizēts variants un reālajos uzdevumos **palielinot procesoru (kodolu) skaitu kādā brīdī tiek gan sasniegts paātrinājuma maksimums, bet turpinājumā aprēķinu laiks sāk pieaugt.**

<img src="https://raw.githubusercontent.com/viktorszagorskis/hpc-pamati/main/pix/paralel05.png" width="600"/>

Jau tika pieminēts, ka paralēlo skaitļošanu izmanto ne tikai aprēķinu paātrināšanai, bet arī lai varētu veikt uzdevumus, kuros jāapstrādā lielāki datu apjomi (vienam procesoram ir ierobežots pieejamās atmiņas apjoms) un to sauc par “vājo mērogošanu” (*weak scaling*). Palielinot procesoru skaitu šajā gadījumā uzdevuma izpildes laiks nemainīsies, bet apstrādājamo datu apjoms pieaugs proporcionāli procesoru skaita pieaugumam. Piemēram, ja Anna skaitļu saskaitīšanai bez Jāņa pieaicinātu vēl arī Laimu un Pēteri, tad 20 sekundēs (kā 20 skaitļu uzdevumā) varētu saskaitīt jau 80 skaitļu summu. Tas protams ir idealizēts variants, bet arī reālos uzdevumos **apstrādājamo datu apjoma pieaugumu ar paralēlo skaitļošanu ir vieglāk sasniegt, nekā būtisku aprēķinu ātruma palielinājumu.**

Tas nozīmē, ka superskaitļotāji ir sevišķi noderīgi lielu datu apjomu (Big Data) apstrādē, kā arī mākslīgā intelekta trenēšanā, kur arī jāizmanto lieli datu apjomi.

## 3.6 Paralēlās skaitļošanas ierobežojumi

Paralēlā skaitļošana ne vienmēr dod gaidīto efektu, jo ir jāveic papildus darbības, kuras nav secīgajās skaitļošanas programmās. Var būt jāveic papildus aprēķini, jāpārvada dati uz citu procesoru un jāsinhronizē (jāsaskaņo) darbības ar citiem procesoriem. Reizēm paralēlajā skaitļošanā nevar vienmērīgi sadalīt veicamos uzdevumus un nākas gaidīt kamēr darbu pabeigs tie procesori, kuriem bija jāveic vairāk skaitļošanas uzdevumu nekā citiem. Var būt arī tā, ka daļa no aprēķiniem tomēr ir jāveic secīgi, jo tos nevar sadalīt izpildei paralēli uz vairākiem procesoriem. 

Šeit ir redzams piemērs, kurā divas (2) darbības ir jāveic virknē (viena aiz otras) un 6 darbības varētu veikt arī paralēli. Ja vienam darbiniekam (procesoram) darbs būtu 8 laika sprīžus, tad 2 darbiniekiem jau tikai 5, bet 3 darbiniekiem jau tikai 4. Vēl ņemot klāt līdz 6 darbiniekiem (procesoriem) varētu samazināt kopējo skaitļošanas laiku līdz trijiem (3) laika sprīžiem, bet tālāka procesoru skaita palielināšana vairs nedod nekāda efekta.

**Varētu uztaisīt attēlu ar Annu (1 worker), Anna, Jānis un Pēteris un 6 (Anna, Jānis, Laima, Pēteris, Ilze un Kārlis)  lai nebūtu tieši tas pats kas šeit. Ar 6 darbiniekiem sanāk kopā 3 soļi un tas ir S=8/3=2,67
Patiesībā šāda shēma ir vienkāršots variants Annas un Jāņa shēmai. Varbūt to likt jau pirms tās?**

<img src="https://raw.githubusercontent.com/viktorszagorskis/hpc-pamati/main/pix/paralel06.png" width="600"/>

## 3.7 Amdāla (Amdhal) likums

To cik efektīva varētu būt pāreja uz paralēlo skaitļošanu nosaka Amdāla (*Amdahl*) likums, pēc kura var izrēķināt maksimālo skaitļošanas procesa paātrinājumu $S_{max}$. Šajā formulā $p_f$ ir skaitlis, kas raksturo kādu daļu no aprēķiniem varam veikt paralēli. Piemēram, ja 75% no aprēķiniem varam veikt paralēli ($p_f$=0,75).

$$S_{max} = \frac{1}{1-p_f}.$$

Šajā formulā pf ir skaitlis, kas raksturo kādu daļu no aprēķiniem varam veikt paralēli. Piemēram, ja 75% no aprēķiniem varam veikt paralēli ($p_f$=0,75), tad $S_{max}=1/(1-0,75)=4$ un tas nozīmē, ka izmantojot paralēlo skaitļošanu aprēķinu laiku varam samazināt 4 reizes.

<img src="https://raw.githubusercontent.com/viktorszagorskis/hpc-pamati/main/pix/paralel07.png" width="600"/>

Apkoposim galvenos faktorus, ka neļauj iegūt maksimālu efektu no paralēlās skaitļošanas metožu izmantošanas un tie ir:

+	papildu veicamās darbības (jāsadala skaitļi u.c.),
+	papildu aprēķini,
+	papildu komunikācija un darbību sinhronizācija,
+	neizlīdzināta slodze,
+	ir darbības, kas tomēr ir jāveic secīgi.

Apskatīsim kā tomēr Anna ar draugiem varētu paātrināt skaitļu saskaitīšanu un kā pieminētie ierobežojošie faktori to ietekmē. Pieņemsim, ka **divu skaitļu saskaitīšanai vajag vienu sekundi, bet rezultāta nodošana citam aizņem 0,1 sekundi.**

**Anna viena pati** var saskaitīt 20 skaitļus 19 sekundēs ($T_s$=19). Ja viņa pieaicina palīgā Jāni, tad katram ir jāsaskaita 10 skaitļi un to var paveikt deviņās sekundēs. Jānis iegūto rezultātu nodod Annai un tas prasa 0,1 sekundi, bet Anna to vienā sekundē pieskaita savam rezultātam. Kopīgai aprēķinu laiks sadalot uzdevumu uz diviem tad ir

$T_2$=9+0,1+1=**10,1** sek.

Ja vēl palīgā pieaicinātu Pēteri un Laimu, tad darbu varētu sadalīt uz četriem (sk. attēlu).  Katram tad jāsaskaita pieci skaitļi un Anna apkopo rezultātu. Katram darbiniekam datu nodošana Annai notiek secīgi un tam vajag 0,1 sek. Tādā gadījumā kopējais aprēķinu laiks būs

$T_4$=4+3⋅0,1+3⋅1=**7,3** sek.

*Attēlā: 1 – Kopējā skaitļu kopa, 2- Sadalīšana, 3- Rezultāta sūtīšana Annai, 4-Anna apkopo. Attēlā ALICE vietā Anna. Tas pats attiecas arī uz pēc tam sekojošo attēlu.*

<img src="https://raw.githubusercontent.com/viktorszagorskis/hpc-pamati/main/pix/paralel08.png" width="600"/>

Mēs varētu vēl palielināt darbinieku skaitu uz astoņiem, bet tad vairs nevaram vienmērīgi sadalīt darba slodzi (20/8-2,5). Tad labākajā variantā četri summē trīs skaitļu, bet citi četri – tikai divus. Visus darbus gan varēs pabeigt tikai tad, kad Anna saņems rezultātus no visiem un varēs saskaitīs tos kopā. Tiem darbiniekiem, kuriem jāsaskaita trīs skaitļi vajadzēs vairāk laika un tas nosaka paralēli veicamo darbu ilgumu. Kopējai aprēķinu laiks šajā gadījumā būs

$T_8$=2+7⋅0,1+7⋅1=9,7 sek.

Te ir labi redzams, ka ar astoņiem darbiniekiem kopējais aprēķinu laiks sadalot darbus paralēli ir lielāks, nekā veicot šo darbu ar četriem darbiniekiem.

<img src="https://raw.githubusercontent.com/viktorszagorskis/hpc-pamati/main/pix/paralel09.png" width="600"/>

Vēl varētu papildināt, ka pēdējā variantā tika diezgan loģiski sadalīta slodze – pa diviem un trim saskaitāmiem katram dalībniekam. Ja, piemēram, uzticētu vienam saskaitīt sešus skaitļus, bet pārējiem septiņiem pa diviem skaitļiem, tad var izrēķināt, ka kopējais laiks rezultāta iegūšanai būtu 12,7 sekundes, kas ir par lielāks, nekā saskaitīšanu veicot Annai kopā ar Jāni (10,1 sek.).

Šis piemērs parāda, ka iesaistot vairāk darba veicējus ne vienmēr varam panāk paātrinājumu. Lai gan laiks darba veikšanai katram darbiniekam samazinās, tomēr vajag papildu laiku komunikācijai. Jo mazāk laika prasīs darba veikšana darbiniekam savā uzdevuma daļā, jo lielāka ietekme būs laikam, kas nepieciešams komunikācijai.  Apskatīsim piemēru, kur jāsaskaita 1001 skaitlis un to veic astoņi darbinieki. Arī šeit slodzi nevar sadalīt vienmērīgi, bet tomēr iegūtais rezultāts ir diezgan labs.

$T_s$ = 1000

$T_8$ = 125+7 $\cdot$ 0,1+7 $\cdot$ 1=132,7

S = $\frac{T_s}{T_8}$=7,5

Lai gan reālie uzdevumi, kurus veic ar HPC ir daudz sarežģītāki, nekā skaitļu saskaitīšana, kuru veica Anna ar draugiem, tomēr var izdarīt secinājumu, ka jācenšas samazināt laika zudumus. To var panākt vienmērīgāk sadalot slodzi un palielinot aprēķiniem nepieciešamā laika attiecību pret komunikācijai nepieciešamo laiku.  

## 3.8 Pašpārbaudes tests 

**1. Pieņemsim, ka četriem (4)  draugiem ir jāsaskaita 60 skaitļi. Viņi nolemj, ka sadalīs darbu tā, ka katram jāsaskaita 15 skaitļi un nobeigumā viens no viņiem apkopos visus rezultātus. Divus skaitļus var saskaitīt vienā sekundē un 0,1 sekunde vajadzīga lai nodotu tālāk informāciju. Kuri no šiem apgalvojumiem ir pareizi?**

**a)	Vienam cilvēkam vajadzētu 59 sekundes lai saskaitītu visus skaitļus.**

b)	Vienam cilvēkam vajadzētu 60 sekundes lai saskaitītu visus skaitļus.

c)	Ja uzdevumu sadalītu četros uzdevumos, kā tas bija aprakstīts augstāk, tad summēšanu varētu beigt 14,3 sekundēs.

**d)	Ja uzdevumu sadalītu četros uzdevumos, kā tas bija aprakstīts augstāk, tad summēšanu varētu beigt 7,3 sekundēs.**

**e)	Sasniegtais paātrinājums (S) veicot paralēlo skaitļošanu ir apmēram 3,4. Paātrinājumu S nosaka dalot laiku, kas nepieciešams veicot darbu secīgi (virknē), ar laiku veicot darbus paralēli.**

f)	Sasniegtais paātrinājums (S) veicot paralēlo skaitļošanu ir apmēram 4,2. Paātrinājumu S nosaka dalot laiku, kas nepieciešams veicot darbu secīgi (virknē), ar laiku veicot darbus paralēli.


**2. Šeit ir daži apgalvojumi par paralēlo mērogošanu skaitļošanā. Lūdzu atzīmējiet pareizos apgalvojumus.**

a)	Pārejot uz paralēlo skaitļošanu vienmēr ir spēkā šāds apgalvojums – jo vairāk skaitļošanas mezglu vai kodolu, jo īsāks laiks būs vajadzīgs uzdevuma atrisināšanai.

**b)	Paralēlā skaitļošana tiek izmantota, lai paātrinātu uzdevumu risināšanu un radītu iespēju risināt lielākus uzdevumus.**

**c)	Ir vairāki faktori, kas ierobežo paralēlo skaitļošanu un tādi ir nepieciešamās papildu darbības, darbību saskaņošana un nevienmērīgs darba slodzes sadalījums.**

d)	Ja izmantojam daudzus paralēlos darbiniekus, tad viegli un vienkārši novērst visus paralēlās skaitļošanas trūkumus, jo mūsdienu HPC programmēšana to veic automātiski bez lietotāju iesaistes.

# Paralelizācija ar CPU un GPU

Līdz šim mēs runājām par paralelizāciju izmantojot vairākus CPU jeb procesorus. Tas nozīmē, ka mēs sadalījām uzdevumu vairākos apakšuzdevumos un tos devām risināt vairākiem procesoriem. Mūsdienās procesori jau kļuvuši sarežģītāki un tajos nav vairs tikai viens skaitļošanas kodols, bet gan 2 vai 4 vai pat 8 kodoli un katrs no tiem var veikt uzdevumu. Tagad modernos CPU, ar kuriem būvē HPC klasterus jau ir pat 64 un vēl vairāk kodoli. Kodolu skaits jaunajos procesoros pakāpeniski palielinās. 
Tas nozīmē, ka šādiem CPU ar daudziem kodoliem var īstenot skaitļošanas paralelizāciju un to dara ar speciālām instrukcijām, kas paredzētas šādiem procesoriem.

## 3.9 Instrukciju līmeņa paralelizācija

CPU kodoli veic virkni instrukciju, kad izpilda datorprogrammu. Piemēram, ielādē datus no galvenās atmiņas reģistrā un no reģistra saglabā datus galvenajā atmiņā. Vai arī instrukcija uzdod veikt datu saskaitīšanu vai reizināšanu vai kādu citu darbību.

Instrukciju veikšanas ātrumu nosaka takts frekvence. Piemēram, ja CPU darbināts ar takts frekvenci 2GHz, tad tas nozīmē, ka notiks 2 miljardi darbību vienā sekundē. Instrukciju līmeņa paralelizācija (Instruction-level parallelism) nozīmē to, ka **CPU ar saviem skaitļošanas kodoliem vienā taktī paralēli veiks daudzas darbības.**

Piemēram, ja procesorā ir 2 kodoli un ir jāveic 2 neatkarīgas saskaitīšanas operācijas, tad tās var veikt paraleli vienā taktī. Programmētājam gan nav iespēja pašam tieši veikt šādu paralelizēšanu, bet tomēr ar programmas kodu var to tomēr noorganizēt.

<img src="https://raw.githubusercontent.com/viktorszagorskis/hpc-pamati/main/pix/paralel10.png" width="600"/>

## 3.9 Vektorizācija
 Iedomājieties, ka ir astoņi skaitļi vai matemātikas valodā tas varētu būt arī vektors ar astoņiem skaitļiem un mums tas būtu jāsasummē ar citu tikpat garu vektoru. **Vektorizācija nozīmē spēju skaitļošanas elementam veikt darbības vienlaicīgi ar vairākiem skaitļiem.** Attēlā ir parādīta šāda situācija. Piemēram, zaļais vektors tiek saskaitīts (vai reizināts vai vēl kāda cita darbība) ar zilo vektoru.

<img src="https://raw.githubusercontent.com/viktorszagorskis/hpc-pamati/main/pix/paralel11.png" width="600"/>

## 3.10 GPU jeb grafiskais procesors

Attīstību nosaka pieprasījums un tā attīstījās arī skaitļošanas elementi. Sākumā no vakuuma lampām pārgāja uz tranzistoriem un mikroshēmām, lai paaugstinātu datoru veiktspēju. Tad sāka mainīties datoru pielietojumi un arvien vairāk sāka parādīties jaunas datoru pielietojumu jomas. Grafiskie procesori sāka attīstīties tad kad veidojās datorspēļu tirgus.

Datorspēļu tirgus ir tagad ļoti plašs un tur ir vajadzīgi specializēti procesori GPU, kas ļauj nodrošināt augstas kvalitātes 3D grafiku. GPU sāka attīstīties ap 1990tajiem gadiem. Sony firma 1994. gadā ieviesa terminu GPU jeb Graphical Processing Unit (grafiskais skaitļošanas mezgls) un gadsimta beigās tie sāka parādīties arī personālajos datoros.
Šajā gadsimtā GPU sāka izmantot arī superskaitļošanā un radās pat termins GPGPU, kas nozīmē vispārēja lietojuma GPU (General Purpose GPU). Zemāk **attēlā** ir salīdzināta CPU un GPU uzbūve.

CPU ir ar sarežģītāku uzbūvi, bet ar elastīgāku pielietojumu. Tas ir ātrdarbīgs, var vadīt datora operētājsistēmu un risināt daudzveidīgus uzdevumus, tam ir labāka vadības loģika, kešatmiņas un tas ir veidots plašas jomas uzdevumu risināšanai.
GPU savukārt ir specializēti veidots 3D attēlu apstrādei. Tajā ir vairāk skaitļošanas kodolu un pašiem jaunākajiem to skaits pat ir tūkstošos. **GPU pašu kodolu veiktspēja ir daudz vājāka nekā CPU, bet to lielais skaits ļauj paralēlajā skaitļošanā pārspēt CPU.** GPU ir arī lielāks piekļuves ātrums atmiņai un tiem ir labāka energoefektivitāte nekā CPU.

<img src="https://raw.githubusercontent.com/viktorszagorskis/hpc-pamati/main/pix/paralel12.png" width="600"/>

Diemžēl vienkāršotie GPU kodoli neļauj risināt daudzveidīgus zinātnes uzdevumus, tāpēc tie ir jāpavieno ar CPU un ar programmatūru jāatrod efektīvākie risinājumi. Redzam, ka specializēto īpašību dēļ, **GPU ir jāapvieno ar CPU**.

GPU nevar vadīt operāciju sistēmu, tāpēc darbu sāk CPU. Kad skaitļošana ir uzsākta, tad ātrdarbībai pieslēdz GPU, un reizēm tos sauc par paātrinātājiem. Arī atmiņas CPU un GPU ir katram sava, tāpēc dati no CPU atmiņas ir jāpārkopē uz GPU atmiņu. Kad CPU veic datu apstrādi pēc GPU paveiktā, tad atkal dati ir jāpārkopē atpakaļ. Programmētājam tas ir jāņem vērā, jo datu pārkopēšana ir lēnāka, nekā pati skaitļošana.

Neskatoties uz izaicinājumiem un ierobežojumiem, daudzos gadījumos tomēr izmanto GPU skaitļošanas procesu paātrināšanai. Piemēram, diezgan tipiski superdatoros lieto vienā skaitļošanas mezglā četrus vai sešus GPU un vienu vai divus CPU. Ja salīdzinām pielietojumus, kuros izmantoti arī GPU vai tikai ar CPU, tad ar GPU iegūstam paātrinājumu 4-6 reizes, bet dažkārt pat 10 vairāk reižu.

GPU ir ļoti noderīgi tādos mašīnu mācīšanas pielietojumos kā neironu tīklu apmācība. Tas ir tāpēc, ka aritmētiskās skaitļošanas operācijas neironu tīklu apmācībā vairumā ir paralēlas un tāpēc ļoti piemērotas GPU. Tāpēc šādos uzdevumos GPU ir pat līdz 30 reižu ātrāks nekā CPU.


## 3.11 Pašpārbaudes tests
**GPU (grafiskais skaitļošanas mezgls) ir galvenā komponente modernajos HPC. Lūdzu atzīmējiet pareizos formulējumus.**

**a)	GPU ir ļoti noderīgi tādos mašīnu mācīšanas pielietojumos kā neironu tīklu apmācība.**

**b) CPU ir sarežģītāks un plašāk lietojams nekā GPU.**

c)	Tuvākajā nākotnē superdatorus veidos tikai ar GPU, tāpēc, ka tie ir ar augstāku energoefektivitāti un darbojas efektīvāk nekā CPU.

**d)	Iegūt augstu efektivitāti no GPU ir programmētājam izaicinājums, jo ir jāņem vērā tā uzbūves īpatnības.**

e)	Līdz šim GPU nav plaši pieejami plaša patēriņa ierīcēs, taču superdatoru attīstība novedīs pie tā, ka GPU gūs pielietojumu arī personālajos datoros.

# 3. nedēļas beigu tests
