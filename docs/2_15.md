## 2.15 Superdatora darbības ātrums

Ir vairāki izplatīti rādītāji superdatoru veiktspējas mērīšanai un to savstarpējai salīdzināšanai. Klasisks rādītājs ir peldošā komata darbību skaits, ko dators var izpildīt vienā sekundē (FLOP/s).

**Ko tad nozīmē FLOP/s**? 
Peldošā komata skaitlis ir reāla skaitļa attēlojums datorā. Ja mēs veicam vienu aprēķinu, kas ietver divus reālus skaitļus, piemēram, 2.1 + 4.3, vienā sekundē, tad tas ir vienāds ar vienu peldošā komata darbību sekundē (1 FLOP/s).

Lai gan datori var strādāt arī ar veseliem skaitļiem, kas ir svarīgi dažām lietojumprogrammām, matemātiski lielāko daļu zinātnisko problēmu var atrisināt, izmantojot tikai reālos skaitļus. Šajā rādītājā iekļautās darbības ir aritmētiskās pamatoperācijas: saskaitīšana, atņemšana, reizināšana un dalīšana. Gadu gaitā FLOP/s ir kļuvis par vispāratzītu standartu superdatoru novērtēšanā.

Ja dators var izpildīt
+ miljards (10<sup>9</sup>) FLOP/s, tā veiktspēja ir viens *Giga* FLOP/s (GFLOP/s),
+ vienu triljonu (10<sup>12</sup>) FLOP/s, tā ātrdarbība ir viens *Tera* FLOP/s (TFLOP/s),
+ vienu kvadriljonu jeb 10<sup>15</sup> FLOP/s, tā veiktspēja ir viens *Peta* FLOP/s (PFLOP/s).

**CPU kodola teorētisko skaitļošanas jaudu nosaka taktātrums un maksimālais peldošā komata darbību skaits, ko tas var veikt vienā taktī.** Piemēram, ja klēpjdatora CPU kodola takts frekvence ir 3 GHz, tas nozīmē, ka sekundē tas var veikt 3 miljardus ciklu.

